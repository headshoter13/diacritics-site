Шупашкар хула пуçлăхĕн парнисемшĕн йĕркеленĕ ăмăрту тĕп хулара пиллĕкмĕш хут иртрĕ. Йĕркелÿçĕсем пĕлтернĕ тăрăх - Чăваш, Мари, Тутар республикисенчен тата Чулхула облаçĕнчен килнĕ пулăçсем тĕп парнешĕн - мини-снегоходшăн - тупăшнă. Икĕ сехете тăсăлнă пĕрремĕш тапхăрта ăмăртса 20 çын финала хутшăнма ирĕк çĕнсе илнĕ. Фестиваль вăхăтĕнче пулăçсем пурĕ 40 килограма яхăн пулă тытнă.

Хĕрÿ тупăшура нумай пулă тытса Алексей Чурбанов çĕнтернĕ. Унăн витринче - 263 грамм пулă. Шупашкар пуçлăхĕ Леонид Черкесов фестивалĕн «тĕп пулăçне» тĕп парнепе чысланă. «Чи çамрăк пулăç» ята икĕ çулти Валерия Андреева тивĕçнĕ. «Ăста пулăç» - 79 çулти Юрий Ижеев. Чи пысăк пулла, 149 грамм таяканскере, Александр Гаврилов тытнă.

Вĕсене ĕнер Правительство çуртĕнче сÿтсе явнă. Республика Пуçлăхĕ Михаил Игнатьев Абхазин Раççейри Чрезвычайлă тата Полномочиллĕ Посолĕпе Игорь Ахбапа курнăçнă.

Михаил Игнатьев хăнана тав тунă май кăçал Чăваш Енпе Абхази хушшинчи суту-илÿ çаврăнăшĕ пĕлтĕрхи çак тапхăртинчен 5,5 хут пысăкланнине кăмăллăн палăртнă. Экспорт тытăмĕнче — «Аккондăн» кондитер изделийĕсем, «Электрокомплект» НПОн электротехника продукцийĕ.

Игорь Ахба Чăваш Ен ертÿçине Абхазие пырса курма чĕннĕ, çакă икĕ енлĕ ĕçтешлĕхе аталантарма пулăшасса шаннине палăртнă. Абхази паян экономикăна, туризма, ял хуçалăхне çĕнĕ вăй парас енĕпе çине тăрса ĕçлет. Унта çулталăкра 1 миллион турист пырать. Тĕпрен илсен — Раççей гражданĕсем.

ЧР Пуçлăхĕ Чăваш Енпе Абхази çыхăну тытса ĕçлессине туризм, промышленноç тата ял хуçалăх сферисенче курать. Унти курортсем илĕртÿллĕ. Чăваш Ен вара Абхазишĕн çÿллĕ шайри професси вĕрентĕвĕпе интереслĕ пулмалла. Çавăн пекех электротехника кластерĕн предприятийĕсем те кăсăклантармалла. Михаил Васильевич çывăх вăхăтра Чăваш Енпе Абхази ĕçтешлĕхне тивĕçлĕ документсене алă пусса çирĕплетессе шаннине палăртнă.

Раççейри предпринимательлĕх кунĕ умĕн РФ Пенси фончĕ «2015 çулхи чи лайăх страхователь» конкурсра мала тухнисене чысланă. Палăртма кăмăллă, вĕсен йышĕнче Чăваш Республикин тăватă предпринимательне дипломсемпе наградăланă.

Çĕнтерÿçĕ ятне Шупашкар хулинчи Владимир Максимов /лакпа сăрă изделийĕсен производстви/, Красноармейски районĕнчи Олег Кусков /автомобильсене техника тĕлĕшĕнчен пăхса тăрасси тата юсасси/, Шупашкар районĕнчи Иван Антонов /вак суту-илÿ/ тата Сĕнтĕрвăрри районĕнчи Александр Федоров /хресчен-фермер хуçалăхĕ/ тивĕçнĕ.

Вĕсем хăйсем патĕнче вăй хуракансемшĕн обязательнăй пенси тата медицина страхованийĕн взносĕсене вăхăтра тата тулли виçепе куçараççĕ, тĕрĕс хатĕрленĕ отчетсене палăртнă срокран кая юлмасăр хальхи йышши электронлă технологисемпе усă курса çитереççĕ тата обязательнăй пенси страхованийĕн саккунне пăхăнманнипе çыхăннă çăхавсем хăйсен ĕçне йĕркеленĕскерсен ячĕпе пулман.

Пĕтĕм Раççейри конкурса Чăваш Енри тара тытса ĕçлекенсемлĕ 17,5 пин организаци тата предприниматель куçăмсăр майпа хутшăннă. 2015 çулхи кăтартусем тăрăх 16-шĕ кăтартуллисен йышне кĕнĕ — вĕсен списокне РФ Пенси фончĕн сайтĕнче /www.pfrf.ru/ «Регионта пурăнакансем валли информаци»/«Чи лайăх страхователь» конкурс» пайра вырнаçтарнă. РФ Пенси фончĕн Правленийĕн председателĕ алă пуснă дипломсене вĕсем республикăн район-хулинче ирттерекен мероприятисенче тивĕçĕç.

Пĕтĕм Раççейри «Чи лайăх страхователь» конкурса улттăмĕш çул ирттереççĕ. Унăн тĕллевĕ — бизнесăн социаллă яваплăхне ÿстересси. Ĕçпе тивĕçтерекенсем хăйсем патĕнче тăрăшакансемшĕн тÿленĕ взнос паянхи пенсионерсене пенси памашкăн тата халĕ ĕçлекенсен ватлăх укçине пухмашкăн хывăнать.

Чăваш патшалăх ял хуçалăх академийĕн биотехнологи тата агрономи факультечĕн доценчĕ Александр Волков пысăк чыса — РФ Президенчĕн çамрăк ăсчахсемпе аспирантсене çуллен паракан стипендине — тивĕçнĕ.

А.Волков "Ял хуçалăхĕнчи энерги тата ресурс перекетлекен технологи — çĕршыва апат-çимĕç хăрушсăрлăхĕпе тивĕçтерекен никĕс" темăпа ăнăçлă ĕçленĕ. Вăл пĕрчĕллĕ культурăсемпе сахăр кăшманĕ çитĕнтермелли энерги перекетлекен технологие çĕнетес тĕлĕшпе 10 çула яхăн сăнавсем ирттерет. Автор 40 ытла ăслăлăх ĕçĕ, 6 монографи пичетленĕ, 2 патент илнĕ.

Канашри машиностроени заводĕнче хальхи йышши лифт кăларма тытăнĕç. Предприяти 100 лифт хатĕрлемешкĕн саккас илнĕ ĕнтĕ.

Завода 300 миллион тенкĕ инвестици хывнă. Палăртмалла: Раççейре лифт кăларас енĕпе темиçе завод çеç ĕçлет. Çĕршыври чылай лифт вара кивелнĕ, çулталăкне 35 пинĕшне улăштармалла. Канашра туса кăларакан тавар вара ют çĕршывра хатĕрленисенчен кая мар пулĕ. Унта 400-1250 килограмм чăтакан, видеосăнавлă тата сенсор экранлă лифтсем кăларĕç.

Айккинчен пăхсан — парад иртет тейĕн, тĕрĕссипе вара Шупашкарти 14-мĕш шкул вĕренекенĕсем — тĕттĕм кăвак кительлĕ, пилоткăллă хĕрсемпе яшсем, шкул картлашки çине тин ярса пуснă шăпăрлансемпе вĕсенчен аслăрах ÿсĕмри ачасем — "юлашки шăнкăрава" халалланă линейкăна пухăннă. Вĕсем кăна-и? Кĕç-вĕç сывпуллашма хатĕрленекен кадетсене вĕренсе пĕтернĕ ятпа саламлама шкулăн пĕтĕм ĕçченĕ, ашшĕ-амăшĕ пуçтарăннă. Сумлă хăнасем те килсе çитрĕç: Чăваш Республикин Пуçлăхĕ Михаил Игнатьев, ЧР вĕренÿпе çамрăксен политикин министрĕн тивĕçĕсене вăхăтлăх пурнăçлакан Светлана Петрова, Шупашкар хула администрацийĕн пуçлăхĕ Алексей Ладыков, ЧР ШĔМĕн представителĕсем.
Республикăра 2007 çултан пуçласа кадет шкулне шăпах çакăнта, Шупашкарти пĕтĕмĕшле вăтам пĕлÿ паракан 14-мĕш шкулта, уçнă. Халĕ кунта 27 класра 686 ача вĕренет. Тăххăрмĕшсем — 27-ĕн, вунпĕрмĕшĕнче вара — 24-ăн. Шалти ĕçсен министерствипе пĕрле йĕркелекен вĕренÿре аслă классем ятарлă предметсене те ăса хываççĕ: право, криминалистика, правăна хÿтĕлекен органсен сотрудникĕсен профессийĕн кÿртĕмĕ... Вĕсемпе пĕлÿ парассине СОБР сотрудникĕсем йĕркелесе пыраççĕ. Кадетсен сывлăхне çирĕплетмешкĕн самбо, карате кружокĕсене уçнă. Бал ташшинче çаврăнма пĕлмен çамрăк епле кадет пулайтăр-ха? Ку енĕпе вĕренекенсене кирлĕ пулăшу пама шкулта хореографи кружокне йĕркеленĕ. Пурĕ вара кунта хушма пĕлÿ паракан тĕрлĕ енлĕ 24 кружок-секци ĕçлет.
Михаил Игнатьев кадетсен юхăмĕ республикăра вăй илсе пынине, кадетсен патриотлăх туйăмĕпе мăнаçланнине пытармарĕ:
— Малашнехи пурнăçăрта, кирек хăш тытăмра ĕçлесен те, эсир хăвăра килпетлĕ тытасса шансах тăратăп. Кадет тени хăех сире çак çулсенче тантăшăрсенчен яваплăрах, ĕçченрех, ырăрах пулма ыйтать. Çак енсем кăмăл-туйăма çирĕплетнех. Эппин, эсир чăннипех те — Раççей, республика пуласлăхĕ, хăвăр йăхăн ырă тăсăмĕ. Сире аталантарассишĕн, воспитани никĕсĕсене ăса хыватарассишĕн тăрăшнă аçăр-аннĕре, вĕрентекенĕрсемпе офицер-наставникĕрсене чун-чĕререн тав тăватăп.
Шкул директорĕ Светлана Иванова ачасем вĕренÿри, ытти занятири йывăрлăхсене чыслăн чăтса ирттернĕшĕн хĕпĕртнине палăртрĕ, выпускниксене паянхи кун тĕлне чи пĕлтерĕшлĕ тĕрĕслев — патшалăх пĕтĕмлетÿ аттестацийĕ — витĕр те тивĕçлĕн тухма ырă сунчĕ.
"Юлашки шăнкăрав" ашшĕ-амăшĕшĕн савăнăçлă, çав вăхăтрах хумхануллă самант пулнине вунпĕрмĕш класс пĕтерекен Диана Петровăн ашшĕ Александр Петров аса илтерчĕ.
— Вунпĕр çул сирĕн çитĕнÿсемпе хавхаланса, кăлтăксемшĕн пăшăрханса пурăнтăмăр. Телее, шанчăклă пулăшуçăсем — вĕрентекенсем — юнашар пулчĕç. Таймапуç вĕсене, — терĕ полици ĕçченĕ, юратнă тĕпренчĕкĕ хăйĕн çулĕпе утма ĕмĕтленнине ырлаканскер.
Ĕмĕт... Ăна çывхартассишĕн ăнтăлса асăннă шкултан вĕренсе тухакан Елена Жигарева икĕ çул каялла Куславкка районĕнчи Аманикрен Шупашкара ятарласа килнĕ. Шалти ĕçсен министерствин Чулхулари академине вĕренме каймашкăн тĕллев тытнă хĕр патшалăхăн пĕрлехи экзаменĕсене çине тăрса хатĕрленет. Кадет шкулĕнче ирттернĕ икĕ çул пирки пурнăçĕнче ырă асаилÿсем кăна пулассине, кăвак кительне асăнмалăх шкапрах упрассине палăртрĕ вăл.
Шухăшлани пурнăçа кĕтĕр тесе ырă йăлапа выпускниксем тÿпенелле вĕçтернĕ шурă кăвакарчăнсем, хăмпăсем пурнăçăн анлă çулĕ çине тухакан çамрăксене ăнăçу парнелеччĕрех эппин.

Патăрьел. Туçа, Çĕнĕ Ахпÿрт, Хирти Пикшик ял тăрăхĕсенче пахчаçимĕç управĕ тăваççĕ. Анат Туçари Валерий Кузнецовпа Именкассинчи Владимир Гладков унăн кăшкарне хăпартнă, халĕ шалта ĕç пырать. Пĕрремĕшĕ — 500, иккĕмĕшĕ 250 тонна пахчаçимĕç упрамалăх çĕклеççĕ. Строительство материалĕ хăйсен укçипех туянма вăй çитереççĕ.

Çĕнĕ Ахпÿртри Евгений Мартышкин фермер пахчаçимĕç управĕсемпе усă курать пулин те çывăх вăхăтра 100 тонна севок хĕл каçармаллине хута ярасшăн. Пахчаçимĕç çитĕн­терессипе ку ялти Л.Краснова фермер та ырă тĕслĕх кăтартать.

Красноармейски. Ял хуçалăхĕн 6 организацийĕнче куккурус 800 гектар çитĕнтересшĕн. Районта чи малтан «Красное Сормово» общество — 300, вăл шутра тĕшĕлĕх 130 гектар акнă. Ку культурăна комбайнпа виççĕмĕш çул çапса тĕшĕлеççĕ.

Хĕрлĕ Чутай. Николай Лисаев фермер çурхи культурăсене 600 гектар çинчен пухса кĕртесшĕн. Механизаторсем вĕсене вăхăтра акса хăварассишĕн вăй-хала шеллемесĕр тăрăшнă. Ака уйăхĕнче ХФХ инкубаторне чĕп кăларма 40 пин çăмарта хунă, ку уйăхра чăх чĕпписем тухнă. Вĕсене халăха сутса услам чылай тăваççĕ.

Çĕрпÿ. А.Хорошавин фермер хуçалăхĕнче техника культурисем 1200 гектар йышăнаççĕ. Тăпрана Алексей Степановпа Вячеслав Тарасов механизаторсем — рапс, «Гвардия» ЯХПК тракторисчĕсем Вениамин Яковлев, Сергей Григорьев, Валерий Николаев урпа варăнтарнă. ЯХПК çураки умĕн МТЗ-82 трактор, дискатор, утта тĕркелемелли пресс туяннă.

Канаш. Район администрацийĕн пуçлăхĕ Владимир Степанов çу уйăхĕн 18-мĕшĕнче: «Паянхи кун тĕлне лаптăксен 90 процентне вăрлăх варăнтартăмăр. Çапах та «Стройсфера», «Бородино», «Биотехнопарк» АХОсем, Ямаш агрофирми хăйсене уй-хир ĕçĕсен геройĕсене хирĕçле кăтартрĕç», — тесе хак панă.

Кÿкеç. Районти хуçалăхсенче куккурус выльăхшăн паха апат пулнине лайăх пĕлеççĕ. Çавăнпа лаптăка çуллен ÿстереççĕ. Кăçал — 1300 гектар. Çав шутра тĕшĕлĕх акаканни пысăк лаптăк йышăнать.

Шăмăршă. «Колос» общество ĕçченĕсем кĕрхи /230 га/ тата çурхи /478 га/ тырăран кăна мар, сахăр кăшманĕнчен /400 га/ те пысăк тупăш илессишĕн ырми-канми тăрăшнă.

Тăвай. С.Илларионов фермер хуçалăхĕн механизаторĕ Александр Васильев 150 гектар куккурус акнă. Александр Ложков водитель уя вăрлăх турттарнă. Ăна сеялкăна Михаил Гордеев акаçă тултарнă. Кĕркунне куккуруса вĕтетсе 700 пуç ĕне выльăха, вăл шутра сăвакан 330 ĕнене тăрантарма хывасшăн.

Çу уйăхĕн 22-мĕшĕ, "Единая Россия" партин малтанхи сасăлавĕн кунĕ, Чăваш Еншĕн чăнласах та пысăк уява çаврăнчĕ: шутлав участокĕсенче ирех хаваслă юрă-кĕвĕ янăрарĕ, концертсем пулчĕç, чылай çĕрте пĕчĕк ачасем валли вăйă кĕтесĕ йĕркелерĕç... Суйлавçăсем участоксене лайăх кăмăл-туйăмпа килни вĕсем пĕлĕшĕсене е кÿршисене курсан "Уяв ячĕпе!" тесе саламлани те çирĕплетрĕ. Çынсем малтанхи сасăлав пĕтĕмлетĕвĕсемпе РФ Патшалăх Думин тата ЧР Патшалăх Канашĕн кăçал авăн уйăхĕнче иртекен суйлавĕсене хутшăнакан кандидатсен списокне хатĕрленине те пĕлни палăрчĕ.
Чăваш Республикин Пуçлăхĕ Михаил Игнатьев та мăшăрĕпе Лариса Юрьевнăпа тата ывăлĕпе Иванпа хăйсен суйлав участокне — Шупашкарти Петĕр Хусанкай ячĕллĕ культура керменне — савăнăçлă кăмăлпа килчĕ. Бюллетень илес текен нумай пулнăран республика Пуçлăхĕн те черетре тăма тиврĕ, çак хушăра вăл çынсемпе калаçрĕ, вĕсен шухăш-кăмăлĕ пирки ыйтса пĕлчĕ. "Мана хула çыннисен хастарлăхĕ, вĕсем Раççей тата Чăваш Ен шăпи пирки шухăшлани, çĕршывпа республикăра обществăпа политика тăнăçлăхне сыхласа хăварас тени савăнтарать", — терĕ Михаил Игнатьев журналистсен ыйтăвĕсене хуравланă май. Вăл малтанхи сасăлав депутат пулас текен кандидатсемшĕн те, суйлавçăсемшĕн те пĕлтерĕшлĕ пулнине палăртрĕ. Çак процедура халăха пулас депутатсен программипе çывăхрах паллашма, кандидатсене вара хăйсен округĕнчи чи çивĕч ыйтусене тĕплĕнрех тишкерме май панине пĕлтерчĕ. Суйлавçăсем чи тивĕçлисемшĕн сасăласса шаннине систерчĕ.


Чăваш Ен Пуçлăхĕ малтанхи сасăлавăн кандидачĕсемпе те калаçрĕ. Акă РФ Патшалăх Думин Вĕренÿ енĕпе ĕçлекен комитечĕн председателĕн заместителĕ Алена Аршинова И.Н.Ульянов ячĕллĕ Чăваш патшалăх университетĕнчи участокра ирех сасăланă. Вăл "Единая Россия" парти çакнашкал утăм туни питĕ лайăх тесе хакларĕ: "Çынсем депутат пулас текенсем мĕн тума пултарнине хăйсем курса ĕненеççĕ. Ку вăл кандидатсемшĕн те питĕ лайăх шкул".